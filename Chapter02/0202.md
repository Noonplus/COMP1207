## ผังงาน
ผังงาน (Flowchart) เป็นแผนภาพแสดงลำดับขั้นตอนการทำงานของโปรแกรมหรือระบบงานอย่างเป็นลำดับตั้งแต่เริ่มต้นจนได้ผลลัพธ์ตามต้องการ (โอภาส เอี่ยมสิริวงศ์ และ สมโภชน์ ชื่นเอี่ยม. 2558) โดยมีการใช้สัญลักษณ์ต่าง ๆ ที่กำหนดไว้ เนื่องจาก การเขียนผังงานมีความเข้าใจง่าย เป็นสากล และช่วยลำดับขั้นตอนการทำงานของโปรแกรมจึงสามารถนำไปเขียนโปรแกรมได้ง่าย ไม่สับสน และสามารถดำเนินการตรวจสอบแก้ไขความถูกต้องได้ง่าย ซึ่งประโยชน์ของผังงานสามารถสรุปได้ (ธีรวัฒน์ ประกอบผล. 2559) ดังนี้
* ข้าใจและแยกแยะปัญหาได้ง่ายขึ้น
* เข้าใจลำดับการทำงานก่อน-หลังชัดเจนเป็นขั้นเป็นตอน
* ใช้ตรวจสอบการทำงานหาข้อผิดพลาดของโปรแกรมได้ง่าย
* สามารถเรียนรู้และเข้าใจง่ายเข้าใจได้ง่ายเพราะไม่ขึ้นกับภาษาใด

### สัญลักษณ์ผังงาน
การสร้างผังงานจะใช้สัญลักษณ์ตามมาตรฐานของสถาบันมาตรฐานแห่งชาติอเมริกา (American National Standards Institute: ANSI) เป็นสัญลักษณ์แทนข้อความเพื่อสื่อความหมายตามขั้นตอนการทำงาน 

ตัวอย่างสัญลักษณ์ผังงาน

<img src=img/0201-2.png>

การเขียนผังงานจะช่วยลำดับแนวความคิดให้เห็นภาพขั้นตอนการทำงานของระบบและวิธีการทางคอมพิวเตอร์ได้ง่ายกว่าการเขียนแบบพรรณานา  ซึ่งหลักเกณฑ์ในการเขียนผังงาน (โอภาส เอี่ยมสิริวงศ์ และ สมโภชน์ ชื่นเอี่ยม. 2558) มีดังนี้ 
* เขียนสัญลักษณ์ตามลำดับของกระบวนการที่ได้วิเคราะห์และออกแบบไว้
* ใช้สัญลักษณ์ที่ให้ตรงกับความหมายที่กำหนดไว้
* การเขียนผังงานจะต้องเริ่มจากบนลงล่าง จากซ้ายไปขวา
* คำอธิบายภาพสัญลักษณ์จะต้องกระชับได้ใจความและเข้าใจง่าย
* ทุกสัญลักษณ์ต้องมีจุดเชื่อมต่อและใช้ลูกศรแสดงทิศทางเข้า-ออก
* ควรใช้สัญลักษณ์เชื่อมต่อผังงาน ในกรณีที่ผังงานมีความซับซ้อน
* แผนภาพการทำงานจะต้องมีจุดสิ้นสุดเสมอ

### ประเภทของผังงาน
ผังงานสามารถแบ่งออก 2 ประเภท 
* ผังงานระบบ (System Flowchart) เป็นผังงานที่แสดงขั้นตอนการทำงานโดยรวมของระบบงานอย่างเป็นลำดับ ซึ่งวัตถุประสงค์หลักของผังระบบเพื่ออธิบายลำดับการทำงานของระบบ โดยใช้สัญลักษณ์แสดงความสัมพันธ์ระหว่างหน่วยงานย่อยของระบบที่ไม่จำกัดว่าจะต้องเป็นคอมพิวเตอร์ ตัวอย่าง เช่น ความสัมพันธ์ระหว่างอุปกรณ์รับส่งข้อมูล เอกสารเบื้องต้น สื่อบันทึกข้อมูล วิธีการประมวลผล สูตรที่ใช้ในการคำนวณ การแสดงผลลัพธ์ และ อุปกรณ์ที่ใช้แสดงผลลัพธ์ เป็นต้น
* ผังงานโปรแกรม (Programming Flowchart) เป็นผังงานที่ใช้สัญลักษณ์เพื่อแสดงขั้นตอนของคำสั่งทางคอมพิวเตอร์เพื่อประมวผลข้อมูลตามที่ผู้ใช้ต้องการ

ตัวอย่างตัวอย่างผังงานระบบและผังงานโปรแกรม

<img src=img/0201.png>

### ประเภทของผังงาน
การเขียนผังงานโปรแกรมโดยทั่งไปจะมีโครงสร้างการทำงานหลายรูปแบบ สามารถจำแนกได้ 3 รูปแบบ ดังนี้ 
* 1. ผังงานโปรแกรมแบบเรียงลำดับ เป็นการเขียนคำสั่งการทำงานตามลำดับจากจุดเริ่มต้นบนสุดไปถึงจุดสิ้นสุด โดยแต่ละคำสั่งมีการทำงานเพียงครั้งเดียวไม่มีการกลับมาทำซ้ำอีกครั้ง แสดงตัวอย่างดังภาพ

<img src=img/0202.png>

* 2. ผังงานโปรแกรมแบบทางเลือก เป็นการเขียนคำสั่งการทำงานเพื่อสร้างทางเลือก โดยแต่ละทางเลือกจะมีวิธีการทำงานที่แตกต่างกันไป นอกจากนี้ จำนวนทางเลือกในโปรแกรมจะขึ้นอยู่กับวิธีการแก้ไขปัญหา ผังงานโปรแกรมแบบทางเลือกมีหลายรูปแบบ ดังนี้
  * แบบทางเลือกเดียวโดยใช้เงื่อนไข เป็นวิธีการสร้างผังงานโปรแกรมที่มีทางเลือกให้ทำเพียงหนึ่งทางเลือก และทางเลือกนั้นจะถูกดำเนินการเมื่อเงื่อนไขเป็นจริงเท่านั้น ดังแสดงในภาพ

<img src=img/0203.png>

  * แบบสองทางเลือกโดยใช้เงื่อนไข เป็นวิธีการสร้างผังงานโปรแกรมโดยกำหนดเงื่อนไขให้สามารถดำเนินการได้สองทางเลือก โดยที่หากเงื่อนไขเป็นจริงจะดำเนินการทางเลือกแรก แต่หากเงื่อนไขเป็นเท็จจะดำเนินการอีกทางเลือก ดังแสดง

<img src=img/0204.png>

  * แบบหลายทางเลือกโดยใช้เงื่อนไข เป็นการนำวิธีการสร้างทางเลือกแบบสองทางเลือกมาประยุกต์ใช้ด้วยการสร้างเงื่อนไขซ้อนเพื่อให้เกิดทางเลือกเพิ่มมากขึ้น ดังแสดงในภาพ

<img src=img/0205.png>

  * แบบหลายทางเลือกโดยใช้ตัวแปร เป็นวิธีการสร้างทางเลือกแบบหลายทางโดยกำหนดจำนวนทางเลือกขึ้นมาจากค่าของตัวแปรที่เป็นไปได้ ดังแสดงในภาพ
  
<img src=img/0206.png>

* 3. ผังโปรแกรมแบบวนซ้ำ เป็นการเขียนคำสั่งการทำงานแบบที่ต้องมีการวนรอบ เพื่อดำเนินการซ้ำคำสั่งชุดเดิมภายในรอบ และจะหยุดวนรอบการทำงานก็ต่อเมื่อข้อมูลเป็นเท็จ หรือไม่ตรงตามเงื่อนไข ซึ่งการทำงานแบบวนซ้ำจะมีการทำงานแบบทางเลือกรวมอยู่ในการทำงานด้วย โดยรูปแบบการเขียนผังงานโปรแกรมแบบวนซ้ำ มีหลายรูปแบบ ดังนี้  
  * การวนซ้ำโดยตรวจสอบเงื่อนไขก่อน หรือเรียกว่า “ผังเช็คก่อนทำ”  เป็นลักษณะการวนซ้ำจะเริ่มจากการตรวจสอบเงื่อนไขก่อน ดังแสดงภาพ
  
<img src=img/0207.png>

  * การวนซ้ำโดยตรวจสอบเงื่อนไขภายหลัง หรือเรียกว่า “ผังทำก่อนเช็ค” มีลักษณะการวนรอบอย่างน้อย 1 รอบ และค่อยการตรวจสอบเงื่อนไขการวนรอบภายหลัง ดังแสดงในภาพ

<img src=img/0208.png>

  * การวนซ้ำแบบควบคุม เป็นลักษณะการวนรอบที่มีการองค์ประกอบในการควบคุมการวนรอบ 3 ส่วน ได้แก่ การกำหนดค่าเริ่มต้น เงื่อนไข และ การเปลี่ยนแปลงค่า ดังแสดงตัวอย่างตามภาพ

<img src=img/0209.png>

---
#### [<< หน้าก่อนหน้า](0201.md) | [หน้าเลือกหัวข้อ](README.md) | [หน้าต่อไป >>](0203.md)
---

