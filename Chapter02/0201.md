
## ขั้นตอนวิธีทางคอมพิวเตอร์
ขั้นตอนวิธีทางคอมพิวเตอร์ถูกเรียกว่า “อัลกอริทึม” (Algorithm) มีที่มาจากชื่อของนักคณิตศาสตร์ชาวเปอร์เซีย ในศตวรรษที่ 9 ชื่อ “อะบูอับดิลลาหฺ บิน มูซา อัลคอวาริซมีย์” (Abu Abdillah Muhammad bin Musa al-Khawarizmi) โดยจากคำว่า “al-Khawarizmi” และได้กลายเป็น “Algoritmi” ต่อมาเมื่องานเขียนของนักคณิตศาสตร์ดังกล่าวได้รับการแปลเป็นภาษาละติน ชื่อของเค้าได้กลายเป็น “Algorithm” ซึ่งต่อมาคำว่า “Algorithm” ได้ถูกนำไปใช้อย่างกว้างขวางในแวดวงของนักคณิตศาสตร์ อัลกอริทึมในเชิงคอมพิวเตอร์จะเป็นลำดับขั้นตอนของชุดคำสั่งที่ถูกวางแผนไว้อย่างเป็นระบบโดยอาศัยหลักเหตุผลและหลักทางคณิตศาสตร์เพื่อมาช่วยในการแก้ไขปัญหาและสั่งให้คอมพิวเตอร์ทำงาน (Cormen, et al. 2009) กระบวนการในการแก้ไขปัญหาสามารถทำได้หลายวิธีตามความเหมาะสมของสถานการณ์ผ่านอัลกอริทัมที่ชัดเจน ถูกต้อง และ รวดเร็ว โดยจะถูกเลือกเพื่อนำคอมพิวเตอร์มาใช้แก้ปัญหา การเขียนอัลกอริทึมที่ดีจะช่วยให้นักพัฒนาโปรแกรมเห็นขั้นตอนของการเขียนโปรแกรมง่ายขึ้น ซึ่งคุณสมบัติของอัลกอริทึมที่ดี (ศิริเพ็ญ วิกัยสุขสกุล. 2554) ประกอบด้วย
* กลุ่มของขั้นตอนสร้างขึ้นจากกฎเกณฑ์เพื่อใช้ในการแก้ไขปัญหาและได้ผลลัพธ์ที่ถูกต้อง ซึ่งอาจอยู่ในรูปแบบสัญลักษณ์ รูปแบบประโยคภาษา หรือ รูปแบบรหัสจำลอง
* อัลกอริทึมจะต้องไม่สร้างความสับสนและทำให้เกิดความเข้าใจผิด ซึ่งอัลกอริทึมที่ดีจะต้องเป็นระเบียบและสามารถสร้างให้ผู้อ่านเข้าใจตรงกัน 
* อัลกอริทึมจะต้องแสดงลำดับขั้นตอนที่แน่นอน ชัดเจน และ ต่อเนื่อง โดยอัลกอริทึมจะต้องแสดงถึงการเริ่มต้นทำงานแต่ละขั้นตอน โดยมีการรับและส่งข้อมูลอย่างต่อเนื่องไปจนสิ้นสุดการทำงาน 
* ขั้นตอนต่าง ๆ ในอัลกอริทึมจะต้องสามารถใช้งานได้ในทุก ๆ กรณี โดยจะต้องให้ผลลัพธ์ตามปัญหาที่กำหนด
* อัลกอริทึมจะต้องมีจุดเริ่มต้นและจุดสิ้นสุดของการทำงาน 

ซึ่งชุดคำสั่งแรกของคอมพิวเตอร์เกิดขึ้นในปี ค.ศ.1833 เขียนโดย เอดา เลิฟเลซ หรือ ชื่อเต็มว่า เอดา ไบรอน เลิฟเลซ (Lady Augusta Ada Byron, Countess of Lovelace) ชุดคำสั่งดังกล่าวได้ถูกสร้างขึ้นเพื่อสั่งการเครื่องวิเคราะห์ (Analytical Engine) ที่สร้างโดย ชาร์ลส์ แบบเบจ (Charles Babbage) ทำให้ เอดา เลิฟเลซ ได้รับการยกย่องให้เป็น “นักพัฒนาโปรแกรมคนแรกของโลก” โดยหลังจากกระทรวงกลาโหมสหรัฐอเมริกาได้สร้างภาษาคอมพิวเตอร์สำเร็จครั้งแรกภายใต้องค์กรมาตรฐานสากล (International Standard Organization: ISO) องค์กรดังกล่าวจึงได้ตั้งชื่อภาษาคอมพิวเตอร์ในครั้งนั้นว่าภาษา “ADA” เพื่อเป็นเกียรติกับเธอ

---
#### [หน้าเลือกหัวข้อ](README.md) | [หน้าต่อไป >>](0202.md)
---
