## การพัฒนาโปรแกรมคอมพิวเตอร์
สามารถแบ่งกระบวนการในการพัฒนาออกเป็น 3 ระยะ ดังนี้

#### ระยะที่หนึ่ง: การพัฒนาและออกแบบโปรแกรม
ระยะการพัฒนาโปรแกรม ประกอบด้วย 4 ขั้นตอน ดังนี้ 
* ขั้นตอนที่ 1  การวิเคราะห์กำหนดปัญหา ขั้นตอนนี้มีวัตถุประสงค์เพื่อกำหนดขอบเขตการทำงานของโปรแกรม โดยวิเคราะห์จากมุมมองของปัญหาเพื่อนำมากำหนดขอบเขตของการศึกษาที่ให้ชัดเจนและครอบคลุมทุกส่วนงาน โดยประเด็นในการวิเคราะห์จะคำนึงถึงองค์ประกอบ 3 ส่วน ได้แก่ ส่วนนำเข้าโปรแกรม ส่วนกระบวนการ และส่วนผลลัพธ์
* ขั้นตอนที่ 2 การวางแผนจัดการปัญหา เป็นการแยกแยะปัญหาโดยจะพิจารณาส่วนย่อยเพื่อมองหาความสัมพันธ์ระหว่างปัจจัยนำเข้าและผลลัพธ์ที่ต้องการ โดยอาจจะมองจากต้นเหตุหรือสาเหตุของปัญหาไปสู่วิธีหรือขั้นตอนในการดำเนินการแก้ไขปัญหาที่ถูกต้องและรวดเร็ว รูปแบบการแก้ไขปัญหาอาจจะกำหนดเป็นขั้นตอนวิธีโดยอาจใช้เครื่องมือผังงาน (Flowchart) หรือโค้ดเทียม (Pseudocode) มาช่วยในการวางแผนแก้ไขปัญหาก็ได้ 
* ขั้นตอนที่ 3 การเขียนโปรแกรมตามผังหรือขั้นตอนวิธีที่ออกแบบไว้ โดยใช้โปรแกรมภาษาคอมพิวเตอร์ที่เหมาะสมกับระบบที่จะพัฒนา รวมทั้งการเลือกใช้เครื่องมือที่เกี่ยวข้องกับการเขียนโปรแกรมที่ให้เหมาะสม เช่น ซอฟต์แวร์ระบบปฏิบัติการ อุปกรณ์ต่อพ่วง เป็นต้น อีกทั้งนักพัฒนาโปรแกรมจะต้องคำนึงถึงหลักและกฎของภาษาที่ใช้ในการเขียนโปรแกรม ซึ่งอาจจะมีการแทรกคำอธิบายโปรแกรมในบรรทัดคำสั่งที่สำคัญเพื่อให้ง่ายต่อการตรวจสอบแก้ไขเมื่อพบข้อผิดพลาดภายหลัง
* ขั้นตอนที่ 4 การทดสอบความถูกต้องของโปรแกรม โดยเริ่มจากการทดสอบความผิดพลาดที่เกิดจากการเขียนคำสั่งผิดรูปแบบไวยากรณ์ และต่อมาก็จะเป็นการนำโปรแกรมที่พร้อมใช้ไปติดตั้งเสมือนการใช้งานจริงเพื่อทำการทดสอบการทำงาน โดยให้ความสำคัญกับการตรวจสอบผลลัพธ์ที่ได้ว่าถูกต้องตรงตามวัตถุประสงค์ที่ต้องการหรือไม่ ซึ่งหากพบข้อผิดพลาดก็ทำการแก้ไขข้อผิดพลาดนั้นจนกว่าโปรแกรมจะถูกต้องและสมบูรณ์  

#### ระยะที่สอง: การจัดทำเอกสารและคู่มือ
ระยะที่สองนี้เป็นระยะของการจัดทำเอกสารและคู่มือต่าง ๆ ของระบบ เช่น คู่มือการติดตั้งและอุปกรณ์ที่ใช้ คู่มือคำอธิบายและการใช้งานโปรแกรม เอกสารการออกแบบ เอกสารขั้นตอนวิธีการทำงานของโปรแกรม และ เอกสารเกี่ยวกับวิธีการที่ใช้ทดสอบโปรแกรมพร้อมทั้งข้อมูลทดสอบและผลลัพธ์ เป็นต้น ซึ่งเอกสารเหล่านี้มีความสำคัญต่อการพัฒนาโปรแกรม เนื่องจากเอกสารที่จัดทำขึ้นจะช่วยให้นักวิเคราะห์ระบบ นักพัฒนาโปรแกรม และผู้ใช้ระบบ สามารถสื่อสารและเข้าใจระบบงานได้ตรงกันและทำให้ง่ายต่อการพัฒนาปรับปรุงระบบรวมทั้งการบำรุงรักษาระบบในอนาคต

#### ระยะที่สาม: การติดตั้งและการบำรุงรักษาระบบ
การติดตั้งและการบำรุงรักษาระบบแบ่งออกเป็น 2 ขั้นตอน ดังนี้ 
* ขั้นตอนที่ 1 การติดตั้งระบบ เป็นขั้นตอนของการนำโปรแกรมใหม่ไปทดแทนโปรแกรมเดิมตามข้อตกลงและการยอมรับจากผู้ใช้ระบบ ซึ่งการติดตั้งระบบสามารถดำเนินการติดตั้งได้ 4 รูปแบบ (กิตติ  ภักดีวัฒนะกุล และพนิดา พานิชกุล. 2551) ดังนี้
  * การติดตั้งระบบใหม่แทนที่ระบบเดิม จะเป็นรูปแบบการติดตั้งที่เหมาะกับหน่วยงานที่ยังไม่มีโปรแกรมใช้งานซึ่งระบบใหม่สามารถนำไปใช้แทนระบบเดิมได้ทันที หรือหากหน่วยงานมีโปรแกรมสำหรับระบบเดิมอยู่แล้วแต่เป็นระบบงานที่ไม่ใหญ่มากนักก็สามารถดำเนินการติดตั้งระบบในรูปแบบนี้ได้เช่นกัน
  * การติดตั้งระบบแบบคู่ขนานกับระบบเดิม เป็นรูปแบบการติดตั้งที่มีความเสี่ยงน้อยกว่ารูปแบบแรก เนื่องจากการดำเนินงานการใช้ระบบงานขององค์กรจะไม่ขาดช่วง นอกจากนี้ การติดตั้งระบบแบบคู่ขนานถือว่าเป็นการเตรียมความพร้อมและทดสอบระบบใหม่ไปในตัวเพื่อให้มั่นใจในระบบใหม่ก่อนทำการยกเลิกการใช้ระบบงานเดิม
  * การติดตั้งทีละระบบย่อย เป็นรูปแบบของการติดตั้งที่เหมาะสมกับระบบงานที่มีขนาดใหญ่และมีโปรแกรมย่อยที่แบ่งออกเป็นหลายส่วนงาน โดยจะให้ความสำคัญกับการดำเนินการติดตั้งระบบย่อยที่สำคัญมากที่สุดก่อนเป็นอันดับแรกก่อน ตัวอย่าง เช่น ระบบสารสนเทศเพื่อการบริหารทรัพยากรมนุษย์ ซึ่งมีระบบงานย่อยประกอบด้วย ระบบ
สรรหาพนักงาน ระบบประเมินพนักงาน และระบบคิดคำนวณเงินเดือน ซึ่งหากมีการติดตั้งทีละระบบย่อย อาจจะเริ่มจากการติดตั้งระบบคิดคำนวณเงินเดือนก่อนเมื่อระบบนี้ลงตัวก็ค่อยไปติดตั้งระบบประเมินพนักงานต่อไปจนครบทุกระบบย่อย 
  * การติดตั้งระบบแบบนำร่อง เป็นรูปแบบการติดตั้งที่เหมาะกับระบบขนาดใหญ่ที่ใช้ในหลายองค์กรหรือหลายศูนย์ปฏิบัติงาน การติดตั้งรูปแบบนี้จะเริ่มจากหน่วยงานนำร่องเพื่อทดสอบระบบและศึกษาถึงปัญหาที่พบเพื่อนำมาปรับปรุงแก้ไข อย่างไรก็ตามหากไม่พบข้อผิดพลาดก็จะขยายจำนวนการติดตั้งจนครบหน่วยงานทั้งหมด
* ขั้นตอนที่ 2 การบำรุงรักษาระบบ มีวัตถุประสงค์เพื่อให้โปรแกรมอยู่ในสภาพพร้อมใช้งานตลอดเวลา การบำรุงรักษาระบบจะดำเนินการหลังจากการติดตั้งและใช้งานระบบไปสักระยะหนึ่งเพื่อตรวจสอบข้อผิดพลาดหรือปัญหาในการใช้งานระบบ เช่น ปัญหาในการทำงานกับข้อมูลที่มีปริมาณเพิ่มมากขึ้น และการที่ผู้ใช้โปรแกรมมีความต้องการด้านต่าง ๆ เพิ่มเติม รวมไปถึงมีการเปลี่ยนแปลงของเทคโนโลยีไม่ว่าจะเป็นด้านซอฟต์แวร์หรือฮาร์ดแวร์ เป็นต้น

---
#### [<< หน้าก่อนหน้า](0102.md) | [หน้าเลือกหัวข้อ](README.md) | [หน้าต่อไป >>](0104.md)
---
