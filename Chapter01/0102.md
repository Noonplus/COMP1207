## ภาษาคอมพิวเตอร์
ภาษา (Language) ถูกใช้เป็นเครื่องมือในการติดต่อสื่อสาร เริ่มต้นมาจากภาษาพูดแล้วจึงได้พัฒนากลายมาเป็นภาษาเขียนด้วยสัญลักษณ์หรืออักขระที่มนุษย์คิดค้นขึ้นมาสื่อแทนความหมายหรือเสียงพูด ภาษาที่ใช้ในการสื่อสารของมนุษย์ด้วยกันนี้เรียกว่า “ภาษาธรรมชาติ” (Natural language) หรือ ภาษามนุษย์ (Human Language) ส่วนภาษาคอมพิวเตอร์ (Computer Language) เป็นภาษาที่มีองค์ประกอบแตกต่างจากภาษาธรรมชาติ โดยที่ภาษาคอมพิวเตอร์มีส่วนสำคัญในการสร้างหรือใช้เขียนโปรแกรมคอมพิวเตอร์เพื่อควบคุมการทำงานของระบบคอมพิวเตอร์ (ธีรวัฒน์ ประกอบผล. 2559)

#### ความหมายของภาษาคอมพิวเตอร์
ภาษาคอมพิวเตอร์เป็นภาษาที่มนุษย์คิดค้นขึ้นมาเพื่อใช้ติดต่อสื่อสารกับคอมพิวเตอร์ โดยภาษาคอมพิวเตอร์จะเป็นสัญลักษณ์ที่ถูกกำหนดขึ้นมาเพื่อใช้ควบคุมการทำงานของอุปกรณ์ในระบบคอมพิวเตอร์ (รุ่งทิวา เสาร์สิงห์. 2550) ภาษาคอมพิวเตอร์ได้วิวัฒนาการจากภาษาเครื่องมาสู่ภาษาคอมพิวเตอร์ที่เป็นรูปแบบข้อความและใกล้เคียงกับภาษาธรรมชาติ 
(สุวิช ถิระโคตร. 2552) โดยภาษาคอมพิวเตอร์ในปัจจุบันจะให้ความสำคัญกับการหาวิธีสั่งการให้คอมพิวเตอร์สามารถทำงานตามรูปแบบคำสั่งที่มนุษย์สามารถเข้าใจได้ง่าย  อย่างไรก็ตาม ปัจจุบันการเขียนโปรแกรมคอมพิวเตอร์ได้พัฒนารูปแบบการเขียนโปรแกรมเป็นภาษาเชิงวัตถุ โดยได้มีการเปลี่ยนหลักแนวคิดของการเขียนโปรแกรมที่ให้ความสำคัญกับวัตถุที่จะถูกเขียนให้อยู่ในรูปแบบของคลาสซึ่งประกอบด้วยข้อมูลและคำสั่งอยู่ร่วมกัน โดยภาษาที่รองรับการเขียนโปรแกรมเชิงวัตถุ (Object Oriented Programming: OOP) ตัวอย่าง เช่น ภาษาซีพลัสพลัส (C++) ที่ได้รับการพัฒนาต่อยอดมาจากภาษาซี (C) (Gaddis and Krupnow. 2007) นอกจากนี้ หลักแนวคิดเชิงวัตถุยังถูกนำไปสร้างเป็นโปรแกรมภาษาแบบเชิงเสมือนเพื่อให้นักพัฒนาโปรแกรมสามารถเขียนโปรแกรมจัดการควบคุมการแสดงผลลัพธ์แบบกราฟฟิกผ่านเครื่องมือพื้นฐานที่ถูกสร้างเป็นคลาสไว้ให้ใช้งานได้ ตัวอย่าง เช่น โปรแกรมวิชวลซีพสัสพลัส (Visual C++) โดยถูกจัดอยู่ในชุดพัฒนาโปรแกรมที่ชื่อว่า “วิชวล สตูดิโอ ดอทเน็ต” (Visual Studio .NET) ภาษาแบบเชิงเสมือนดังกล่าวจะช่วยอำนวยความสะดวกและง่ายต่อการพัฒนาโปรแกรม

#### ตัวแปลภาษาคอมพิวเตอร์
ภาษาคอมพิวเตอร์จะมีบทบาทหน้าที่การทำงานที่แตกต่างกันไปขึ้นอยู่กับระดับของภาษาคอมพิวเตอร์ที่สามารถจำแนกเป็น 3 ระดับ (รุ่ง หมูล้อม. 2555)  ดังนี้
* ภาษาเครื่อง (Machine Language) เป็นภาษาในยุคแรกที่มีการสั่งการข้อมูลและคำสั่งต่าง ๆ  โดยใช้ระบบเลขฐานสองที่คอมพิวเตอร์สามารถทำงานผ่านการตีความในลักษณะของสัญญาณไฟฟ้าที่เรียกว่า “บิต” (Bit) ซึ่งการสร้างคอมพิวเตอร์จะถูกออกแบบมาพร้อมกับรูปแบบสถาปัตยกรรมคำสั่งของภาษาเครื่อง ส่วนการโปรแกรมสั่งการจะใช้สถานะสัญญาณไฟฟ้า “0” หรือ “1” เพื่อแทนคำสั่งและข้อมูล
* ภาษาแอสเซมบลี (Assembly Language) เป็นภาษาเชิงข้อความสัญลักษณ์ที่ได้นำแนวความคิดมาจากภาษาเขียนของมนุษย์มาใช้ในการออกแบบเป็นคำสั่ง โดยจะใช้คำที่สั้นง่ายและสื่อความหมาย (Chaudhary. 2014) ภาษาระดับนี้ถูกนิยามว่าเป็นภาษาระดับล่าง เนื่องจากมีการออกแบบให้มีความเทียบเคียงภาษาเครื่องแต่จะใช้ข้อความคำสั่งแทนระบบคำสั่งฐานสอง จึงนับได้ว่าภาษาแอสเซมบลีเป็นโปรแกรมภาษาคอมพิวเตอร์ที่ถูกพัฒนามาในยุคที่สอง 
* ภาษาระดับสูง (High-level Language) ได้มีการพัฒนารูปแบบการเขียนคำสั่งเป็นแบบเชิงโครงสร้างเพื่อให้ง่ายต่อการนำไปใช้ในการเขียนคำสั่งควบคุมคอมพิวเตอร์ ซึ่งส่งผลให้ภาษาคอมพิวเตอร์ถูกนำไปใช้พัฒนาโปรแกรมด้านต่าง ๆ อย่างกว้างขวาง ภาษาระดับสูงจะมีรูปแบบโครงสร้างไวยากรณ์และมีการใช้สัญลักษณ์ทางคณิตศาสตร์และตรรกศาสตร์เป็นตัวดำเนินการคำนวณรวมถึงใช้ในการเปรียบเทียบค่าข้อมูลต่าง ๆ โดยมีการกำหนดรูปแบบการเขียนคำสั่งใช้งานตามข้อกำหนดของตัวภาษา

#### ระดับของภาษาคอมพิวเตอร์
ตัวแปลภาษาคอมพิวเตอร์เรียกกันทั่วไปว่า “คอมไพเลอร์” (Compiler) มีหน้าที่แปลภาษาคอมพิวเตอร์ให้กลายเป็นภาษาระดับล่างและภาษาเครื่องตามลำดับ ทำให้โปรแกรมสามารถทำงานในระดับชุดคำสั่งของซีพียูได้ สามารถที่จะจำแนกเป็น 3 ประเภท
* แอสเซมเบลอ (Assembler) เป็นชื่อเรียกตัวแปรภาษาประเภทหนึ่งซึ่งจะทำหน้าที่แปลภาษาแอสเซมบลี (Assembly Language) ให้กลายไปเป็นภาษาเครื่อง (Machine Language) ตามที่ได้อธิบายไว้ก่อนหน้านี้
* คอมไพเลอร์ (Compiler) ทำหน้าที่แปลโปรแกรมที่เขียนด้วยภาษาระดับสูงเป็นภาษาเครื่องโดยมีหลักการทำงาน คือจะทำการแปลภาษาโดยไม่มีการตรวจสอบความถูกต้องของการเขียนคำสั่ง ดังนั้น นักพัฒนาโปรแกรมจะต้องแน่ใจว่าโปรแกรมที่เขียนนั้นมีความถูกต้องและสมบูรณ์ก่อนจะทำการแปลไปเป็นโปรแกรมที่จะนำไปใช้งานได้จริง
* อินเทอร์พรีเตอร์ (Interpreter) ถือว่าเป็นตัวแปลภาษาอีกรูปแบบหนึ่งซึ่งมีหลักการทำงานแบบเดียวกับคอมไพเลอร์ แต่จะแตกต่างกันตรงที่ขณะทำการแปลภาษาจะแสดงผลไปทีละคำสั่งตามลำดับการทำงาน มีวัถุประสงค์เพื่อใช้ทำการตรวจสอบข้อผิดพลาดของการเขียนโปรแกรมก่อนที่จะนำไปแปลเป็นโปรแกรมหรือภาษาเครื่องเพื่อใช้งาน

#### ขั้นตอนการแปลภาษาคอมพิวเตอร์
โปรแกรมภาษาระดับสูงมักอยู่ในรูปแบบชุดพัฒนาโปรแกรม ซึ่งจะมีทั้งคอมไพเลอร์ และอินเทอร์พรีเตอร์ มาพร้อมกัน เมื่อตรวจสอบโปรแกรมด้วยอินเทอร์พรีเตอร์และแก้ไขข้อผิดพลาดจนได้โปรแกรมที่ทำงานสมบูรณ์ตามที่ต้องการแล้ว จึงจะใช้คอมไพเลอร์ทำการแปลภาษาให้อยู่ในรูปแบบภาษาเครื่อง ขั้นตอนการแปลภาษาของภาษาซีพลัสพลัส ให้กลายไปเป็นภาษาเครื่อง โดยลำดับขั้นตอนสามารถสรุปได้ ดังนี้
* ขั้นตอนการสร้างไฟล์โปรแกรม เป็นขั้นตอนที่นักพัฒนาโปรแกรมจะใช้ ตัวแก้ไขโปรแกรม ในการเขียนโปรแกรมเพื่อให้ได้ต้นฉบับไฟล์ ซึ่งต้นฉบับไฟล์จะนำไปตรวจสอบข้อผิดพลาดของโปรแกรมที่เขียนโดยใช้ อินเทอร์พรีเตอร์ ตรวจสอบจนกระทั่งเขียนโปรแกรมเสร็จสมบูรณ์จะได้ไฟล์ต้นฉบับโปรแกรม (Source Code) ของภาษาซีพลัสพลัส (C++) โดยบันทึกด้วยไฟล์ส่วนขยาย “.cpp” ตัวอย่าง เช่น “program.cpp” ไฟล์ต้นฉบับโปรแกรมนี้สามารถนำกลับมาแก้ไขปรับปรุงคำสั่งได้ในอนาคต
* ขั้นตอนการแปลต้นไฟล์ฉบับโปรแกรม (Source Code) ไปเป็นออบเจ็คโค้ด (Object Code) โดยทั่วไปภาษาคอมพิวเตอร์ระดับสูงจะใช้ คอมไพเลอร์ แปลไฟล์ต้นฉบับโปรแกรม (Source Code) อาทิ “program.cpp” ให้กลายไปเป็นไฟล์ออบเจ็คโค้ดก่อน โดยคอมไพเลอร์จะสร้างไฟล์ออบเจ็คโค้ดที่ชื่อ “program.o” ซึ่งจะมีโครงสร้างใกล้เคียงกับภาษาระดับเครื่อง
* ขั้นตอนการเชื่อมโยงออบเจ็คโค้ด (Object Code) ไปเป็นภาษาระดับเครื่อง จะถูกกระทำทันทีหลังจากสร้างออบเจ็คโค้ด โดยขั้นตอนนี้จะเป็นหน้าที่ของ ลิงค์เกอร์ ในการเชื่อมโยงออบเจ็คโค้ดให้กลายเป็นภาษาเครื่อง หรือ ไฟล์ปฏิบัติการ (Executable) โดยตั้งชื่อตามชื่อไฟล์ต้นฉบับและถูกบันทึกด้วยไฟล์ที่มีส่วนขยาย “.exe” ตัวอย่างเช่น “program.exe” ซึ่งโปรแกรมดังกล่าวสามารถใช้สั่งการคอมพิวเตอร์ให้ดำเนินการตามโปรแกรมได้

---
#### [หน้าเลือกหัวข้อ](README.md) | [หน้าต่อไป >>](0103.md)
---
