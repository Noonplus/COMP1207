## ความรู้เบื้องต้นเกี่ยวกับธุรกิจ

ธุรกิจเป็นกิจกรรมของคนหรือกลุ่มคนที่ดำเนินงาน อันประกอบด้วยการผลิตสินค้า การซื้อขายแลกเปลี่ยน การกระจายสินค้าไปสู่ผู้บริโภค การจัดการทรัพยากรบุคคล การบัญชี การเงิน เทคโนโลยีสารสนเทศ และการขนส่งสินค้า โดยมีจุดมุ่งหมายในการสร้างรายได้ หรือผลกำไร (พรทิพย์ บุญทรง. 2556) เป้าหมายในการดำเนินธุรกิจที่สำคัญ คือความมุ่งหวังในผลกำไรและผลประโยชน์ที่จะตอบแทนคืนแก่เจ้าของกิจการ รวมถึงความมุ่งหวังในด้านความเจริญเติบโตและการอยู่รอดของกิจการ โดยเน้นที่การขยายขอบเขตการดำเนินงาน การผลิตสินค้าที่ตอบสนองต่อความต้องการของผู้บริโภค และที่สำคัญ คือ การมีความรับผิดขอบต่อชุมชน สิ่งแวดล้อม และสังคม นอกจากนี้ ในการดำเนินธุรกิจมีลักษณะทั่วไป 3 ประเภท 
(ธนวุฒิ พิมพ์กิ. 2556) ได้แก่
* ธุรกิจซื้อมาขายไป โดยธุรกิจประเภทนี้รายได้หลักเกิดจากการขายสินค้าซึ่งทั้งที่เป็นแบบขายส่งและขายปลีก และค่าใช้จ่ายจะเกิดจากต้นทุนการซื้อและเก็บสินค้า ค่าใช้จ่ายในสำนักงาน ค่าจ้างพนักงาน ค่าขนส่งสินค้า 
* ธุรกิจการผลิต เป็นธุรกิจที่มีโรงงานสำหรับผลิตสินค้า โดยจะนำวัตถุดิบมาแปรรูปเป็นสินค้าสำเร็จรูป โดยรายได้จะเกิดจากการขายสินค้าจำนวนมาก และค่าใช้จ่ายจะเกิดจากต้นทุนการซื้อวัตถุดิบ ค่าจ้างพนักงาน ค่าใช้จ่ายในกระบวนการผลิต ค่าขนส่งสินค้า  
* ธุรกิจให้บริการ เป็นธุรกิจที่นำเสนอสินค้าที่ไม่มีสามารถจับต้องได้ โดยเน้นที่การสร้างความพึงพอใจให้กับลูกค้า และตอบสนองความต้องการของลูกค้าตามที่ความคาดหวัง เช่น ธุรกิจการท่องเที่ยว ธุรกิจโรงแรม ธุรกิจสปา เป็นต้น ดังนั้น รายได้หลักของธุรกิจในลักษณะนี้ คือ ค่าบริการและค่าธรรมเนียม และค่าใช้จ่ายจะเกิดจาก เงินเดือนพนักงาน และค่าใช้จ่ายในสำนักงาน 

### รูปแบบของธุรกิจ
รูปแบบของการประกอบธุรกิจตามกฎหมายและกฎระเบียบข้อบังคับแบ่งออกเป็น 5 รูปแบบ (พรทิพย์ บุญทรง. 2556) ดังนี้ 
* ธุรกิจเจ้าของคนเดียว เป็นรูปแบบของธุรกิจที่มีขนาดเล็กและดำเนินกิจการโดยเจ้าของคนเดียว เช่น ร้านค้า สำนักงานกฎหมาย บ้านพักให้เช่า เป็นต้น
* ห้างหุ้นส่วน เป็นรูปแบบการประกอบธุรกิจที่มีผู้ร่วมทุนตั้งแต่ 2 คนขึ้นไป ซึ่งห้างหุ้นส่วนสามารถจัดตั้งได้ 2 รูปแบบ คือ ห้างหุ้นส่วนสามัญ เป็นรูปแบบที่ผู้ถือหุ้นส่วนจะต้องรับผิดชอบในหนี้สินร่วมกันไม่จำกัดวงเงิน  และห้างหุ้นส่วนจำกัด เป็นรูปแบบห้างหุ้นส่วนที่จะต้องจดทะเบียนนิติบุคคล และมีการจำกัดส่วนของผู้ร่วมหุ้นแบบจำกัดภาระหนี้สินเพิ่มเข้ามา
* บริษัทจำกัด เป็นธุรกิจในรูปแบบนิติบุคคลที่มีการจดทะเบียนผู้ก่อการตั้งแต่ 7 คนขึ้น แต่มีผู้ถือหุ้นไม่เกิน 100 คน  และมีการแบ่งทุนเป็นหุ้นที่มีมูลค่าเท่า ๆ กัน โดยผู้ถือหุ้นจะรับผิดชอบจำกัดเพียงไม่เกินจำนวนเงินที่ตนยังส่งใช้ไม่ครบมูลค่าของหุ้นที่ตนถือ ซึ่งบริษัทจำกัดแบ่งออกเป็น 2 รูปแบบ ได้แก่ บริษัทจำกัด และบริษัทมหาชนจำกัด
* สหกรณ์ เป็นรูปแบบของธุรกิจที่จัดตั้งจากกลุ่มบุคคลตั้งแต่ 10 คนขึ้นไป ซึ่งกลุ่มบุคคลนี้มีอาชีพ ความสนใจ ความต้องการที่คล้ายคลึงกันรวมตัวกันและจดทะเบียนถูกต้องตามพระราชบัญญัติสหกรณ์ จุดประสงค์ของสหกรณ์เพื่อส่งเสริมและช่วยเหลือสมาชิกให้มีอาชีพและมีฐานะความเป็นอยู่ที่ในครอบครัวดีขึ้น
* รัฐวิสาหกิจ เป็นองค์กรหรือหน่วยงานที่รัฐบาลเป็นเจ้าของร่วมกับบรัษทหรือห้างหุ้นส่วนนิติบุคคล โดยที่รัฐบาลจะมีหุ้นร่วมอยู่มากกว่า 50% โดยระบบการบริหารงานอยู่ระหว่างราชการและเอกชน 

### หน้าที่งานทางธุรกิจ
ทุกองค์กรจะมีหน้าที่งานทางธุรกิจที่ใช้เพื่อแบ่งความรับผิดชอบภายในองค์กร โดยทุกหน้าที่จะมีการประสานงานภายใต้การจัดโครงสร้างองค์กรที่ชัดเจน ซึ่งจะส่งผลให้เกิดการปฏิบัติงานภายในที่มีประสิทธิภาพสูงสุด หน้าที่งานทางธุรกิจมีความแตกต่างกันตามบริบท (พนิดา พานิชกุล. 2554) ดังนี้
* ฝ่ายจัดหาวัตถุดิบ มีหน้าที่รับผิดชอบเกี่ยวกับการจัดหาแหล่งวัตถุดิบ การจัดซื้อวัตถุดิบ และระบบการบริหารจัดการคลังวัตถุดิบ 
* ฝ่ายการผลิต มีหน้าที่รับผิดชอบเกี่ยวกับการผลิตสินค้า ทั้งผลิตสินค้าเอง และการสนับสนุนการผลิตตามคำสั่งผลิตจากผู้บริหาร
* ฝ่ายการตลาด มีหน้ารับผิดชอบเกี่ยวกับการขายสินค้า การโฆษณาประชาสัมพันธ์ การส่งเสริมการขาย รวมทั้งการวิเคราะห์และการวิจัยทางด้านการตลาด
* ฝ่ายจัดจำหน่าย รับผิดชอบเกี่ยวกับขนส่งกระจายสินค้าไปยังตัวแทนจำหน่าย และบริหารจัดการด้านสินค้าคงคลัง
* ฝ่ายบุคลากร รับผิดชอบด้านการบริหารจัดการทรัพยากรมนุษย์ ได้แก่ การจัดหาพนักงาน การจัดฝึกอบรมต่าง ๆ และระบบงานที่เกี่ยวข้องกับการประเมินขั้นเงินเดือน ค่าจ้าง และ การจัดการด้านสวัสดิการของบุคลากรภายในองค์กร
* ฝ่ายการเงิน รับผิดชอบเกี่ยวกับการรับจ่ายเงิน ระบบจัดการหลักทรัพย์ การจัดการกองคลัง การประเมินสินเชื่อ รวมทั้งบริหารจัดการระบบเกี่ยวกับทางการเงินขององค์การ ตัวอย่าง เช่น การจ่ายเงินเดือนหรือค่าจ้าง 
* ฝ่ายบัญชี รับผิดชอบด้านการควบคุมบัญชีต่าง ๆ ตัวอย่าง เช่น บัญชีต้นทุน บัญชีเงินเดือน บัญชีเจ้าหนี้ บัญชี้ลูกหนี้ และบัญชีสินทรัพย์
* ฝ่ายเทคโนโลยีสารสนเทศ รับผิดชอบด้านการดูแลระบบสารสนเทศขององค์กร ระบบเครือข่ายคอมพิวเตอร์ อุปกรณ์คอมพิวเตอร์ รวมทั้งการจัดหาหรือพัฒนาซอฟต์แวร์ใช้ในส่วนงานต่าง ๆ

ดังนั้น หน้าที่งานทางธุรกิจจำเป็นที่จะต้องสอดคล้องกับกระบวนการทางธุรกิจที่จะมีความเกี่ยวข้องกับการผลิตสินค้า การให้บริการ โดยมีจุดเริ่มต้นและจุดสิ้นสุดของกระบวนการ ซึ่งในการวิเคราะห์ระบบเชิงธุรกิจจำเป็นที่จะต้องเข้าใจถึงความสัมพันธ์ภายในกระบวนการทางธุรกิจ ตั้งแต่การรับข้อมูลเข้า กระบวนการดำเนินงาน และข้อมูลส่งออกด้วย  

---
#### [หน้าเลือกหัวข้อ](README.md) | [หน้าต่อไป >>](0902.md)
---
