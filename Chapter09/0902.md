## ระบบสารสนเทศเพื่องานธุรกิจ

ระบบสารสนเทศ (Information System) เป็นระบบที่ทำงานอย่างสัมพันธ์และเชื่อมโยงกันในทุกระดับภายในองค์กร ระบบสารสนเทศจะประมวลผลข้อมูลเพื่อให้เกิดเป็นสารสนเทศที่จะสามารถนำไปใช้ประโยชน์แก่ผู้ใช้ ซึ่งกระบวนการของระบบสารสนเทศ ได้แก่ การรวบรวมข้อมูล การวิเคราะห์ข้อมูล การประมวลผล การจัดเก็บและการนำเสนอในรูปแบบต่าง ๆ ที่จะสามารถนำมาใช้ในการบรหารจัดการ ตัดสินใจ หรือควบคุมการดำเนินงานในองค์กร (Laudon and Laudon. 2015) ข้อมูลและสารสนเทศที่เกิดจากระบบสารสนเทศนั้นจะเอื้อประโยชน์แก่องค์กรในระดับต่าง ๆ ที่แตกต่างกัน (โอภาส เอี่ยมสิริวงศ์. 2554) ดังนี้   
* ระดับปฏิบัติการ มีความต้องการใช้สารสนเทศในการจัดการภายในส่วนงานและตัดสินใจในระดับปฏิบัติการ เช่น การจัดการด้านการเงินในการการรับจ่ายเงินสด การประมวลผลสรุปยอดขาย การประมวลผลการเข้าออกงานของพนักงาน และ การประเมินผลการปฏิบัติงานของพนักงาน เป็นต้น
* ระดับยุทธวิธี มีความต้องการใช้สารสนเทศในการตัดสินใจระดับผู้บริหาร โดยเน้นในเรื่องการบริหารจัดการทรัพยากรและรูปแบบการบริการด้านต่าง ๆ ภายในองค์กร เช่น ระบบสำหรับการบริหารการขาย ระบบการจัดการสินค้าคงคลัง และการบริหารจัดการด้านการเงินและงบประมาณ เป็นต้น
* ระดับกลยุทธ์ มีความต้องการใช้สารสนเทศในการตัดสินใจในเชิงนโยบายหรือการวางแผนเชิงกลยุทธ์ ซึ่งส่วนใหญ่จะเป็นหน้าที่ของผู้มีอำนาจตัดสินใจหรือในระดับผู้บริหารระดับสูง ข้อมูลสารสนเทศในระดับกลยุทธ์ต้องอาศัยข้อมูลจากหลายฝ่ายมาวิเคราะห์ร่วมกัน เพื่อให้เกิดการใช้ประโยชน์อย่างสูงสุดในการจัดการทรัพยากรทางธุรกิจ เช่น การวิเคราะห์เพื่อวางแผนการลงทุน การวิเคราะห์เพื่อวางแผนการตั้งโรงงานผลิต เป็นต้น

### การจำแนกระบบสารสนเทศทางธุรกิจตามหน้าที่งานทางธุรกิจ 
การประยุกต์ใช้ระบบสารสนเทศตามหน้าที่งานทางธุรกิจส่งผลให้การประสานงานและการทำงานระหว่างหน่วยงานภายในและภายนอกมีประสิทธิภาพดีขึ้น อย่างไรก็ตาม การพัฒนาระบบสารสนเทศจำเป็นที่จะต้องคำนึงถึงหน้าที่และการทำงานของกิจกรรมในหน่วยงานธุรกิจนั้น ดังนั้น การจำแนกระบบสารสนเทศตามหน้าที่ทางธุรกิจทำได้ (รุ่งรัศมี บุญดาว. 2559) ดังนี้ 
* ระบบสารสนเทศด้านการผลิตและการดำเนินงาน เป็นระบบที่ช่วยสนับสนุนและบริหารจัดการด้านการผลิต โดยเริ่มตั้งแต่การวางแผนการซื้อวัตถุดิบ การควบคุมกระบวนการผลิตจนถึงการส่งมอบสินค้า เช่น ระบบสารสนเทศสำหรับการออกแบบผลิตภัณฑ์ ระบบสารสนเทศสำหรับการวางแผนการผลิต และ ระบบวิเคราะห์สถานที่ตั้งโรงงาน เป็นต้น
* ระบบสารสนเทศด้านการตลาด เป็นระบบที่ใช้สนับสนุนกิจกรรมต่าง ๆ ที่เกี่ยวข้องกับงานด้านการตลาด เช่น การวางแผนการตลาด การจำหน่ายสินค้า การโฆษณาประชาสัมพันธ์ การส่งเสิรมการตลาด เป็นต้น โดยระบบสารสนเทศที่นำมาใช้ เช่น ระบบสารสนเทศสำหรับสนับสนุนการขาย ระบบสารสนเทศสำหรับวิเคราะห์การขาย ระบบสารสนเทศสำหรับการพัฒนาผลิตภัณฑ์และการบริการ ระบบสารสนเทศสำหรับการพยากรณ์การขาย รวมถึงระบบสำหรับการแนะนำสินค้าและบริการซึ่งจะเป็นการโฆษณาและส่งเสริมการขาย โดยสามารถใช้ข้อมูลของระบบเหล่านั้นไปใช้ทางด้านการวิจัยตลาดด้วย
* ระบบสารสนเทศด้านการบัญชี เป็นระบบที่ใช้บริหารจัดการข้อมูลทางด้านการบัญชี ไม่ว่าจะเป็นการบันทึกบัญชี การจัดหมวดหมู่รายการ การสรุปผลงบการเงินในรูปแบบต่าง ๆ โดยระบบสารสนเทศที่มาช่วยงานทางด้านการบัญชี เช่น ระบบสารสนเทศเพื่อบันทึกและปรับปรุงบัญชี ระบบบัญชีสำหรับการบริหารงาน และ ระบบบริหารจัดการบัญชีเจ้าหนี้ลูกหนี้ เป็นต้น
* ระบบสารสนเทศด้านการเงิน เป็นระบบที่ใช้ในการบริหารจัดการข้อมูลทางด้านการเงิน การวางแผนการลงทุน การจัดหาแหล่งเงินทุน การวิเคราะห์สถานการณ์การทางการเงิน โดยระบบสารสนเทศที่นำมาใช้สนับสนุนทางด้านการเงิน เช่น ระบบสำหรับการวิเคราะห์ต้นทุน ระบบสำหรับการวิเคราะห์การลงทุน ระบบการวางแผนการลงทุน และ ระบบประเมินสินเชื่อ เป็นต้น
* ระบบสารสนเทศด้านทรัพยากรมนุษย์ เป็นระบบที่เกี่ยวข้องกับงานด้านบริหารจัดการงานทางด้านบุคคล ตั้งแต่การสรรหาพนักงานจนกระทั่งการพ้นสภาพพนักงาน โดยระบบสารสนเทศที่นำมาประยุกต์ใช้ด้านทรัพยากรมนุษย์ เช่น ระบบสารสนเทศเพื่อการสมัครงาน ระบบการวิเคราะห์ค่าตอบแทน และ ระบบสารสนเทศเพื่อการวางแผนทรัพยากรมนุษย์ เป็นต้น
* ระบบสารสนเทศด้านอื่น ๆ เป็นระบบสารสนเทศเข้ามาสนับสนุนกิจกรรมที่นอกเหนือจากกิจกรรมหลักขององค์กรที่กล่าวมาข้างต้น โดยระบบสารสนเทศเหล่านี้จะช่วยสนับสนุนการทำงานภายในสำนักงานให้มีความคล่องตัวและมีประสิทธิภาพมากยิ่งขึ้น เช่น ระบบบริหารจัดการภายในสำนักงาน ได้แก่ ระบบงานสารบรรณ ระบบงานเลขานุการ และ ระบบจัดการเอกสาร เป็นต้น

---
#### [<< หน้าก่อนหน้า](0901.md) | [หน้าเลือกหัวข้อ](README.md) | [หน้าต่อไป >>](0903.md)
---
